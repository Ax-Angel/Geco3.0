Xueꞌ Ñꞌoⁿ na Jndye
Capítulo I
Nji na conquia nañja cuentaꞌ tsꞌaⁿ ndoꞌ na nnquinuhaꞌ
Articulo 6°. Na nntso tsꞌaⁿ ꞌna na matsityiu tsꞌaⁿ, nnchu baꞌnꞌue tsꞌaⁿ ndoꞌñja na nncobiꞌ tsꞌaⁿ quio nom batsꞌiaⁿ ꞌna tanqueⁿ be o na chucuaⁿ na conꞌahe tsiaⁿ, xaⁿna nntsite̱ꞌaꞌ naquiꞌñi tsꞌaⁿ, na bandoꞌ tsꞌaⁿ na beꞌntyꞌiuñom chaꞌna matso nji cuenta ntꞌomcheⁿ, ꞌa machꞌehaꞌ cui ꞌna tyiꞌya o matsite̱ꞌaꞌ ꞌna na nꞌaⁿ conajndaꞌñi; ba nañja na nngꞌua tsꞌaⁿ quio ꞌna na machꞌe tsꞌaⁿ, chaꞌxjeⁿ na xcueya na matso nji ꞌna batsiaⁿ. Ba nañja na nñji tsꞌaⁿ ñꞌoⁿ mi nge taⁿꞌ Ntyuasndaꞌ manquiahaꞌ nañja.

Chaꞌtso tsꞌaⁿ tsixuaⁿ nañja na ngꞌomñi na binaꞌñi na nnagaqueꞌ na ngoñom na jndye ñꞌoⁿ coñini ndoꞌ xjeⁿ na macaⁿaꞌ jaⁿꞌ, chaꞌxjeⁿ na ya nnꞌue ndoꞌñja, nngoñom ndoꞌ nntsitꞌomꞌñi ñomtyiu ꞌna chaꞌtso ñꞌoⁿ na jú macoñom quio minquia nom na ya nntsini.

Taⁿꞌ Ntyuasndaꞌ manquiahaꞌ nañja nncjaqueꞌ tsꞌaⁿ na nntsinaꞌ tsꞌaⁿ ñjaꞌnaꞌ na xcotyicheⁿ na yom na nngoñom tsꞌaⁿ na jndye nom ñꞌoⁿ na ya nndyi tsꞌaⁿ, ndoꞌ quio ꞌna na naya nntsini tsꞌaⁿ, chaꞌna xjo na matsinom ñꞌoⁿ cuicheⁿ jo, ndoꞌ xjonquio na matsinom ñꞌoⁿ cuicheⁿñja, matyi ñꞌoⁿꞌ cancueꞌchom. Na nnui chaꞌtso naꞌmi, Taⁿꞌ Tyuasndaꞌ nntsijndaꞌñihaꞌ chucuaⁿ nnjoya na nnui tsꞌiaⁿ quiohaꞌ, na ya chaꞌxjeⁿ na macaⁿhaꞌ.

Na nnui ꞌna na coñini najeꞌ quio Articulo ba nncja cuenta naꞌmi:

A. Na nnui tsꞌiaⁿ ñjaꞌnaꞌ na nngaqueꞌ tsꞌaⁿ na nngoñom tsꞌaⁿ ñꞌoⁿ, Batsꞌiaⁿ Tyuasndaꞌ, Ntaⁿꞌ Ntyuasndaꞌ, ndoꞌ Batsꞌiaⁿ Tyque na matsintjom tsjom Sndaꞌ, naxuaⁿe na nñiuhe na nnꞌahe tsꞌiaⁿ na ya, quio na cotyeꞌ nji na jnde̱ yom:

I. Chaꞌtso ñꞌoⁿ na ya ngoñom tsꞌaⁿ na mana naꞌto mꞌaⁿ tsꞌaⁿ mꞌaⁿ ñꞌiaⁿ, tuaⁿꞌ nꞌaⁿ na mꞌaⁿ ñꞌiaⁿ, Tuaⁿꞌ nꞌaⁿ na conꞌa na Nnquinuhaꞌ Nji ꞌnaꞌ batsꞌiaⁿ, na nquinuha ꞌna na matso nji, nꞌaⁿ na conuityqueñi na coqueⁿ cuenta na conui tsiaⁿ chaꞌba ndoꞌ batsꞌiaⁿ tanque be, ntuaⁿꞌ nꞌaⁿ na conaꞌntjomñi nque. Tuaⁿꞌ nꞌaⁿ na mꞌaⁿ ñjaꞌnaꞌ cui nji, ndoꞌ na nnaꞌjndaꞌñi chucuaⁿ na nnui quio sꞌoⁿ ꞌnaꞌ Tsjom, chaꞌxjeⁿ mantyi cuentaꞌ minquia tsꞌaⁿ, tuaⁿ nꞌaⁿ na mañíu chucuaⁿ nnꞌa tsꞌiaⁿ na ya quio nꞌaⁿ Tsjom, tsꞌaⁿ matsintjom chaꞌba, ina matsitjom cuitaⁿꞌ Tyuasndaꞌ, ndoꞌ ina matsintjom mindye njom. Mantyi jú conuiñi ñjaꞌnaꞌ Tsjom nnde̱ nngꞌomñi tyiꞌyoxjeⁿ nge nuaꞌ macaⁿaꞌ ñjaꞌnaꞌ Tsjom ndoꞌ xjeⁿꞌñi ya nngꞌoⁿ chaꞌtso nꞌaⁿ, chaꞌxjeⁿ conue nji ꞌnaꞌ nꞌañꞌiaⁿ, joꞌ nuaꞌ matsijndaꞌñi ñjaꞌnaꞌ na macaⁿaꞌ nñicajnda tsꞌiaⁿ na tyeꞌco ñjangue na nnde̱ xjeⁿꞌñi nnguiꞌna nꞌaⁿ jaⁿꞌ, jndiꞌaꞌ macaⁿaꞌ na nnui tsꞌiaⁿ nacjo nom, xjeⁿꞌñi xotsu chaꞌtso tsꞌiaⁿ na naꞌxuaⁿ nꞌaⁿ na ya nnꞌahe, na cui cuiñi, nji ꞌnaꞌ batsꞌiaⁿ ya nntsohaꞌ na matsꞌiañꞌeⁿ chucuaⁿ na mayucheⁿ ya na nngaca na nnjuꞌ ñꞌoⁿ na yom najeꞌ na nngoñom tsꞌaⁿ cuenta.

II. Ñꞌoⁿ na ya nngoñom tsꞌaⁿ na matsinihaꞌ chuyu na nnguandoꞌ tsꞌaⁿ naquiꞌ baꞌ tsꞌaⁿ, ndoꞌ nom na ñjo ngue ꞌna nꞌaⁿ nnui cuentañom quiohaꞌ chaꞌxjeⁿ na matso nji ꞌnaꞌ batsꞌiaⁿ.

III. Chaꞌtso tsꞌaⁿ na tyiꞌcaⁿaꞌ na nntsixuaⁿ nom mi na nnquia batsꞌiaⁿ, ngejeꞌ cueꞌyuñom nngoñom cuenta ñꞌoⁿ na coñini cuenta chaꞌtso nꞌaⁿ, chaꞌna nom na ñjo nngueꞌna nꞌaⁿ o na nnui xco naꞌmi.

IV. Nnguijndaꞌñi chucuaⁿ na nngaqueꞌ tsꞌaⁿ na nngoñom ñꞌoⁿ na cotꞌoⁿ ndoꞌ quiutyi yoxjeⁿ na nñijndaꞌñi chuxjeⁿ na mꞌaⁿ ina ya nnꞌa tsꞌiaⁿ na mayuꞌcheⁿ cande̱ꞌ na ya nnꞌa jaⁿꞌ chaꞌxjeⁿ na matso Tsomnji Ntyuasndaꞌ ba.

V. Chaꞌtso tsꞌaⁿ jndiꞌaꞌ macaⁿaꞌ na nntsue nom ꞌnaꞌ naꞌto na ya nñibehaꞌ ya na nqueⁿ cuenta jaⁿꞌ nngꞌioⁿaꞌ na xcohaꞌ ndoꞌ mantyi na nnde̱ nñꞌiaꞌ tsꞌaⁿ jaⁿꞌ naquiꞌ ñꞌoⁿꞌ cancueꞌ chom, o naquiꞌ xjonji njndaꞌtsꞌom, nchaꞌxjeⁿ nngoyoⁿaꞌ na yahaꞌ, cande̱ꞌaꞌ ndoꞌ xcohaꞌ cuentaꞌ chatso tsꞌiaⁿ na nnui cuenta nꞌaⁿ Tsjom, ndoꞌ mantyi nngꞌoⁿ ina nnqueⁿ cuenta na nnquiñuhaꞌ tsꞌiaⁿ na nnui ndoꞌ na ya ꞌna nndyoꞌndyihaꞌ.

VI. Nji ꞌnaꞌ batsꞌiaⁿ nntsijndaꞌñihaꞌ chuyu na nꞌaⁿ nnꞌa na nnquinuhaꞌ na nnui tsꞌiaⁿ cuentaꞌ tsjom, ñꞌoⁿ na nñini ndoꞌ nnuiꞌ cuenta chaꞌtso, nngueꞌaꞌ na mꞌaⁿ cui cui tsꞌaⁿ.

VII. Na nnaco na conui ꞌna na jnde̱ conꞌa nꞌaⁿ na coñijndaꞌñi naquiꞌ nji ba, nntyeꞌco ñjaꞌnaꞌ ñꞌoⁿ na chaꞌtso nꞌaⁿ nnjobiꞌñi quio nji ꞌnaꞌ nꞌa ñꞌiaⁿ.

VIII. Batsꞌiaⁿ Tyuasndaꞌ nntsixuaⁿaꞌ cui tuaⁿꞌ nꞌaⁿ na nnaꞌntjom cheⁿnqueñi, na naꞌnaya na cande̱ꞌ quio nꞌaⁿ na ya nnꞌa chaꞌtso ndoꞌ naꞌxuaⁿe na jndaꞌngiuhe na cande̱ꞌ na nnaꞌjndaꞌñi chucuaⁿ na nnui, naꞌxuaⁿe na jndaꞌngiuhe na nnuehe chuyu nnui tsꞌiaⁿ na nnuiꞌ cuenta cuaⁿntyi sꞌoⁿ na ngañꞌoⁿaꞌ ndoꞌ na nnde̱ꞌaꞌ johe nnaꞌjndañi na nntaꞌyahe chucuaⁿ nnui na nnquinuhaꞌ ñꞌoⁿ na cotyeꞌco ñjaꞌnaꞌ na nnguiñomꞌaꞌ nꞌaⁿ chaꞌxjeⁿ na matso nji ꞌnaꞌ batsꞌiaⁿ.

Tyuaⁿ nꞌaⁿ na conaꞌntjom cheⁿnqueñi na nñꞌiahe nacjoꞌ taⁿꞌ nji ba, na nñiꞌjndañi quio nji ꞌnaꞌ batsꞌiaⁿ quio ñꞌoⁿ na njuꞌ ndoꞌ nntyeꞌ na chaꞌtso nom na njo ngueꞌna nꞌaⁿ jndiꞌaꞌ na nnui quiohaꞌ chaꞌxjeⁿ na matso nji ꞌnaꞌ batsꞌiaⁿ na chaꞌtso xjeⁿ coñitjom chaꞌtso ina mꞌaⁿ ñꞌiaⁿ na conaꞌntjom na conajndaꞌñi na nnjotyeⁿ ñꞌoⁿ na tyeꞌco ñjaꞌna chatso nꞌaⁿ ndoꞌ nngaca na nñijndaꞌñi ñjaꞌnaꞌ tsꞌiaⁿ na nnui.

Na ngaca na nnui tsiaⁿ quio nji na tyeꞌco na mayucheⁿ, na ya quio nꞌa ñꞌiaⁿ, na cande̱ꞌtyi, na tsixuaⁿ na jndaꞌñji na nntsꞌa jaⁿꞌ, na cande̱ꞌ, chaꞌna nꞌaⁿ na naꞌnaya na nnꞌa tsꞌiaⁿ na njuꞌ ndoꞌ na cannde̱ꞌ ñjaꞌna chatso nꞌaⁿ.

Tyuaⁿ nꞌaⁿ na conꞌa na nnquinuhaꞌ na conui na njoyatyi na nnde̱ na nnguiꞌna nꞌaⁿ ñꞌoⁿ ñjaꞌnaꞌ ñꞌoⁿ ꞌnaꞌ tsꞌiaⁿ cuenta chaꞌtso nꞌaⁿ ndo na nnguiñomꞌaꞌ nom na ñjo ngue ꞌna nꞌaⁿ na minquia nom tsꞌaⁿ mꞌaⁿ ñꞌiaⁿ na cajndahaꞌ, Tuaⁿꞌ nꞌaⁿ na coqueⁿ cuenta na conui tsꞌiaⁿ, Tuaⁿꞌ nꞌaⁿ na conaꞌntjom nacjo ina conꞌa na conui tsꞌiaⁿ, ndoꞌ batsꞌiaⁿ ꞌna tanqueⁿ be, tuaⁿ nꞌaⁿ na conaꞌtjom cheⁿnqueñi, tuaⁿꞌ nꞌaⁿ na conꞌa tsꞌiaⁿ na conjomñi nꞌa ñꞌiaⁿ, batsꞌiaⁿ na maqueⁿ xjeⁿ chuyu nnui quio sꞌoⁿ na coꞌndye nꞌaⁿ na cobje, ndoꞌ chuyu nnui quio sꞌoⁿ ꞌna nꞌaⁿ, tuaⁿ nꞌaⁿ na cotyiñom cuenta chucuaⁿ na nnui tsꞌiaⁿ quio nꞌaⁿ Tsjom quio tsꞌaⁿ na mꞌaⁿ ñꞌiaⁿ naquiꞌ Tsjom, quio ina matsintjom chaꞌba, quio chaꞌtso nom ñꞌoⁿ ñjaꞌnaꞌ tsꞌaⁿ na mꞌaⁿ ñꞌiaⁿ, ina maqueⁿ cuenta chucuaⁿ conui tsꞌiaⁿ na njuꞌ chaꞌba Ntyuasndaꞌ, ndoꞌ minquia nom ꞌna na tyiꞌya na nntsꞌahaꞌ na ina conuityqueñi nntaꞌya jaⁿꞌ. Mantyi biꞌnahe chucuaⁿ na conui tsꞌiaⁿ na cui cuijo ngejoꞌ nnde̱ nntaꞌyahe ꞌna quio tuaⁿꞌ nꞌaⁿ na naꞌnaya na conaꞌntjom cheⁿnqueñi na mꞌaⁿ nacjoꞌ ntaⁿꞌ Ntyuasndaꞌ ndoꞌ chaꞌba Ntyuasndaꞌ na matsijndaꞌñi chucuaⁿ conui ꞌna cuentaꞌ nquiya tuaⁿꞌ ba, xana mꞌaⁿ ina nntsinꞌaⁿ quio ñꞌoⁿ na matso nji ꞌnaꞌ batsiaⁿ.

Tuaⁿ nꞌaⁿ na conꞌa na nnquinuhaꞌ na conui tsꞌiaⁿ chaꞌba Ntyuasndaꞌ na nataꞌco na mꞌaⁿ nꞌaⁿ na cajndañi naquiꞌ taⁿꞌ Ntyuasndaꞌ o na chaꞌba Ntyuasndaꞌ, ya nnguiꞌnahe chucuaⁿ bja nom tsꞌiaⁿ na conui chaꞌxjeⁿ na macaⁿaꞌ.

Nji ꞌnaꞌ batsꞌiaⁿ nntsijndaꞌñihaꞌ ñꞌoⁿ na ya nnguinꞌue ndoꞌ yu ꞌna na yom cueꞌntyꞌiuñom.

Tuaⁿ nꞌaⁿ na nnꞌa na nnquinuhaꞌ chaꞌtso ꞌna na bjatꞌuiꞌaꞌ naquiꞌ tsꞌiaⁿ, nchaꞌ ntyixjeⁿ, taꞌna tsꞌaⁿ nntsintjom quio na jndiꞌa na nnꞌahe ꞌna quio na jndiꞌaꞌ. Nge ina matsijndaꞌñi conuiñi tsꞌaⁿ na mꞌaⁿ najñomꞌ tsꞌaⁿ na matsintjom jú ya nntso chaꞌtso ꞌna, na cuicui nomnde chaꞌtso na jndyeñi ꞌna na mayuꞌ na conui naquiꞌ Ntyuasndaꞌ, chaꞌxjeⁿ na matso nji ꞌnaꞌ batsꞌiaⁿ, mande̱ xaⁿna tyiꞌya nnuihaꞌ xjeⁿꞌñi na nncuꞌñi ñjaꞌna na ya nngꞌoⁿ nꞌaⁿ quio nom nji ꞌnaꞌ batsꞌiaⁿ na matsijndaꞌñi ñjaꞌnaꞌ ñꞌoⁿ mi.

Tuaⁿ nꞌaⁿ na conꞌa na nnquinuhaꞌ chaꞌtso ꞌna conuiñi nqueꞌñi. Na nnde̱ nnjoñi ñꞌiaⁿ tuaⁿꞌ nꞌaⁿ na conuiñi Sebador, nngontyuañi na nnaꞌjndaꞌyañi nacjoꞌ ñꞌoⁿ ba quionom tsjom, quio ñꞌoⁿ ꞌna ntꞌomcheⁿ na conꞌa tsꞌiaⁿ quio tsꞌaⁿ na mꞌaⁿ ñꞌiaⁿ Tyuasndaꞌ, xaⁿna nnguinom xcueñi ina conuiñi Sanador na mꞌaⁿ, nnde nnjoꞌñi nꞌaⁿ ꞌaⁿ ñꞌiaⁿ, nnui chaꞌxjeⁿ na matso nji ꞌnaꞌ batsꞌiaⁿ. Tsꞌaⁿ na mꞌaⁿ ñꞌiaⁿ Tyuasndaꞌ ya nntyjeco na nꞌaⁿ ꞌaⁿ nnjoꞌñi ñꞌiaⁿ naquiꞌ na nqui xue nquiꞌ na jnde̱ tyinom tyijndaꞌñi ñꞌoⁿ mi. Xaⁿna tsꞌaⁿ na mꞌaⁿ ñꞌiaⁿ Tyuasndaꞌ tyiꞌtsityuiꞌ ñꞌoⁿ na jnde̱ tyijndaꞌñi naquiꞌ na nqui xue, xjeⁿꞌñi tsꞌaⁿ na nnjoñi ñꞌiaⁿ chaꞌxjeⁿ na jnde̱ jnue nꞌaⁿ na conuiñi nꞌaⁿ Tyque na conaꞌntjom jú maxjeⁿ nnjoñi ñꞌiaⁿ.

Xaⁿna tsꞌaⁿ na mꞌaⁿ ñꞌiaⁿ tyuasndaꞌ tyiꞌtsiuꞌco na ñꞌaⁿ ꞌaⁿ nnjoñi ñꞌiaⁿ, Tuaⁿꞌ nꞌaⁿ na conuiñi Sanador nnꞌuexcohe ntꞌomcheⁿ nꞌaⁿ na ya nnjoñi ñꞌiaⁿ, chaꞌxjeⁿ na matso tuaⁿꞌ nji na ñjo nandyeꞌ tuaⁿ nji ba, xaⁿjoꞌ macaⁿaꞌ na nnguinom xcueñi nꞌaⁿ na mꞌaⁿ nnuehe na ya. Xaⁿna ntuaⁿꞌ nꞌaⁿ na jnde̱ be na nnjoñi ñꞌiaⁿ nnaco na ya nnjoñi ñꞌiaⁿ, Tuaⁿꞌ nꞌaⁿ na conuiñi nꞌaⁿ Tyque na conaꞌntjom, chaꞌxjeⁿ na matso tuaⁿꞌ nji na ñjo nandyeꞌ tuaⁿꞌ nji ba, quio na nnguinom xcueñi nꞌaⁿ na mꞌaⁿ na nnuehe na ya, xjeⁿñi nꞌaⁿ na nnjoñi ñꞌiaⁿ maxjeⁿ nnjoꞌñi ñꞌiaⁿ.

Nꞌaⁿ na nnjoñi ñꞌiaⁿ nmañi na nnꞌahe tsꞌiaⁿ nqueꞌ chu ndo macaⁿaꞌ nnaꞌnde̱he quio chaꞌtso nji na ñjo ntaⁿꞌ I, II, IV, V, y VI ꞌnaꞌ Articulo 95 na ñjo nom tsomnji Tyuasndaꞌ ba, xonde̱ nnꞌahe cuicheⁿ tsꞌiaⁿ, cuicheⁿ ꞌna o na nngꞌohe cuicheⁿ jo, mande̱ ya nnꞌahe tsꞌiaⁿ na nnchu conjomnꞌua nchu chaꞌna tsꞌiaⁿ na conꞌa mestro na conaꞌma, tsꞌiaⁿ na conꞌa nꞌaⁿ na jndye ꞌna na matyijndihaꞌ na nntyintjom ntyihe sꞌoⁿ, mande̱ nnde̱ nnꞌndyehe tsꞌiaⁿ na conꞌahe chaꞌxjeⁿ na matso Xueꞌ ñꞌoⁿ na jnde̱ Nque na ñjo nom Tsomnji Tyuasndaꞌ ba ndoꞌ mantyi nnde̱ nncobiꞌ nji ꞌnaꞌ batsꞌiaⁿ jo.

Na nnjoya tuaⁿꞌ nꞌaⁿ na nnqueⁿ cuenta na nꞌaⁿ inom ndoꞌ nꞌaⁿ incu ñincuixjeⁿ nnguicajndañi.

Ina nnuiñi tsꞌaⁿ na nnuityqueñi quio nomnde nꞌaⁿ na nnꞌa tsꞌiaⁿ ba nñjo ñꞌiaⁿ jo quio ñꞌoⁿ ꞌna ina cotaꞌya tuaⁿ ba na tyiꞌnꞌue nnguinquio nñꞌia nꞌaⁿ, na nnjoꞌñi ndye chu, nngua nañja na ya nnjoꞌndaꞌñi cuicheⁿ ndye chu, na jndiꞌtyihaꞌ na nntsꞌa tsꞌaⁿ na conuityqueñi joꞌ na nnquia cuenta xjeⁿ chu tsꞌiaⁿ na conui nom tuaⁿꞌ nꞌaⁿ Tyque na conaꞌntojm, xjeⁿ na macaⁿaꞌ ndoꞌ chaꞌxjeⁿ na matso nji ꞌnaꞌ batsꞌiaⁿ.

Tuaⁿꞌ nꞌaⁿ na nnqueⁿ cuenta tsꞌiaⁿ ba, nnaꞌxuaⁿe cui tuaⁿꞌ nꞌaⁿ na nnaꞌjndaꞌñi chuyu nnui tsꞌiaⁿ, tuaⁿꞌ ba nntsixuaⁿaꞌ nquiñi nꞌaⁿ na nnaꞌjndaꞌñi, na nnde̱ nntyiñuhe tsꞌiaⁿ na nnꞌahe xaⁿna nnguinom xcueñi nꞌaⁿ na conuiñi Ina Conaꞌntjom na mꞌaⁿe xjeⁿꞌñi na nnuehe na ya. Nji ꞌnaꞌ batsꞌiaⁿ nnqueⁿaꞌ xjeⁿ ꞌna na nnui na nnde̱ nnguijndaꞌñi nꞌaⁿ na nnꞌa tsꞌiaⁿ ba quio ñꞌoⁿ ꞌnaꞌ tuaⁿꞌ nꞌaⁿ Tyque Conaꞌntjom. Tyiꞌcui chu nngobijndyo beñi nꞌaⁿ na conquiaco ñꞌoⁿ na jnde̱ sꞌatyi xue na conꞌahe tsꞌiaⁿ, ndoꞌ mande̱ xocuijndyoñi xaⁿna nncjañjondaꞌ ñꞌiaⁿ jo na nnꞌandaꞌe tsꞌiaⁿ cuicheⁿ ndye chu.

Nji ꞌnaꞌ batsꞌiaⁿ nnqueⁿaꞌ xjeⁿ nnchaⁿꞌ ꞌna nnui naya na nnquia tuaⁿꞌ nꞌaⁿ na coqueⁿ cuenta na nnui tsꞌiaⁿ quiajoꞌ nnui ngꞌua na nnquinuhaꞌ ñꞌoⁿ na matsityiuco tuaⁿꞌ ba.

Chaꞌtso batsꞌiaⁿ ndoꞌ chaꞌtso tsꞌaⁿ na mandyintjom nom tsjom tsixuaⁿ na jndiꞌaꞌ nntyijndi tuaⁿꞌ nꞌaⁿ na coqueⁿ cuenta na connui tsꞌiaⁿ mantyi xjeⁿ cui cuiñi ina toꞌñi naquiꞌ tuaⁿꞌ, quiajoꞌ nnde̱ nnui tsꞌiaⁿ na ya.

Tuaⁿꞌ nꞌaⁿ na coqueⁿ cuenta na ya nnui tsꞌiaⁿ xcui nnꞌahe tsꞌiaⁿ quio tuaⁿꞌ nꞌaⁿ na mꞌaⁿ batsꞌiaⁿ tyque ꞌnaꞌ Tyuasndaꞌ, tuaⁿꞌ nꞌaⁿ na naꞌnaya chuyu coñibe seꞌ nom, quio tuaⁿꞌ nꞌaⁿ na naꞌnaya na nnqueⁿ cuenta, na nnui tsꞌiaⁿ ndoꞌ na nntꞌoⁿ ñꞌoⁿ quio na nquio nñꞌiaꞌ tsꞌaⁿ ndoꞌ naꞌto conui tsꞌiaⁿ, chaꞌxjeⁿ na mantyi ntuaⁿꞌ nꞌaⁿ na coqueⁿ cuenta na conui tsꞌiaⁿ naquiꞌ Ntaⁿꞌntyua ndoꞌ Taⁿꞌtyua na matsintjom Tsjom Sndaꞌ, quiajoꞌ nnde̱ nnquinuhaꞌ na chaꞌtso Ntaⁿꞌntyua nnquiahaꞌ cuenta tsꞌiaⁿ na conui naquiꞌ Tyuasndaꞌ.

B. Ñjaꞌnaꞌ na nntꞌoⁿ ñꞌoⁿ quio xjo matsinom ñꞌoⁿ ndoꞌ quio xjo nquio nñꞌiaꞌ tsꞌaⁿ.

I. Batsꞌiaⁿ Taⁿꞌtyua nntsꞌahaꞌ na chaꞌtso njom nnde̱ nngoqueꞌaꞌ naꞌto na cotꞌoⁿ ñꞌoⁿ quio xjo na matsinom ñꞌoⁿ ndoꞌ quio xjonquio naꞌto nndye nꞌaⁿ ndoꞌ nñiuhe, quio cui tsꞌiaⁿ na nnui na nncja ñꞌoⁿ nujndye cuenta chaꞌtso na nñijndaꞌya xjeⁿ chu ndoꞌ xjeⁿ yom chu.

II. Ncjonquio naꞌto na coñiꞌcꞌua na coñini conuihaꞌ tsꞌiaⁿ cuenta chaꞌtso nꞌaⁿ na matsindyiꞌ tꞌuaⁿñꞌeⁿtohaꞌ, ngejoꞌ Taⁿꞌ Tyuasndaꞌ tsixuaⁿaꞌ na nntsꞌahaꞌ na nngiom quio ꞌna na nnde̱ nnui tsꞌiaⁿ mi, na yatyicheⁿ, jndyetyicheⁿ, chaꞌtso ñja, na nngueꞌ ñꞌoⁿ tꞌuaⁿñꞌeⁿto, na nchaꞌxjeⁿ nnguinom ñꞌoⁿ nujndye, nngueꞌ ñꞌoⁿ naꞌto macaⁿaꞌ, cuityꞌomꞌ, na chaꞌtso tsꞌaⁿ nnde̱ nnguiꞌnꞌueꞌñi jaⁿꞌ, ndoꞌ na taꞌna tsꞌaⁿ nntyjeco.

III. Na coñini naquiꞌ xjo na matsinom ñꞌoⁿ conuihaꞌ cui tsꞌiaⁿ cuenta chaꞌtso nꞌaⁿ na matsindyiꞌ tꞌuaⁿñꞌeⁿtohaꞌ, ngejoꞌ taⁿꞌ Tyuasndaꞌ tsixuaⁿaꞌ na nntsꞌahaꞌ na nngiom quio ꞌna na nnde̱ nnui tsꞌiaⁿ mi, ndoꞌ na yatyicheⁿ, ndoꞌ nnde̱ nntyijndihaꞌ na bandoꞌ chaꞌtso nꞌaⁿ naquiꞌ tsjom, na nncjaca na nngiom chaꞌtso na jndye nom ñꞌoⁿ na na mayuꞌ na ya nndyi tsꞌaⁿ, ndoꞌ mantyi na nntyijndihaꞌ na tyiꞌnꞌue nncuico na yom na ncoꞌ, na cajnda, na bandoꞌ nꞌaⁿ tyuasndaꞌ, na nnquiahaꞌ nañja na nnquinuhaꞌ ñꞌoⁿ na matso articulo 3o. na tsixuaⁿ tsomnji Tyuasndaꞌ ba.

IV. Tyiꞌcuana na nnguinom ñꞌoⁿ naquiꞌ ncjo chaꞌna xjoñꞌoⁿ, xjonquio, o na nntꞌoⁿ minquia ñꞌoⁿ na ñjo nomnde nom na conde nꞌaⁿ o ñꞌoⁿ na matsindyiꞌ, nñijndaꞌya ꞌna na nnqueⁿ xjeⁿ chaꞌtso ñꞌoⁿ na nnguinom na nndye ñꞌaⁿ, ndoꞌ chuyu nntsꞌa tsꞌaⁿ na nnde̱ nnguinꞌueꞌñi tsꞌaⁿ tsꞌiaⁿ mi quiajoꞌ nꞌaⁿ nnde̱ nndyehe ñꞌoⁿ na nnguinom, mantyi nnguijndaꞌ chaꞌtso na macaⁿaꞌ na nnꞌa ina ꞌna nnguiꞌnꞌueꞌñi ncjochom naꞌto nngobinom ñꞌoⁿ na ntꞌomcheⁿ nꞌuenꞌoⁿ na chaꞌtso nꞌaⁿ nndye, ndoꞌ na tyiꞌnꞌue nncjabiñjeꞌ na ya nñiñi ndoꞌ na ya nntꞌoⁿ ñꞌoⁿ.

V. Nji ꞌnaꞌ batsꞌiaⁿ nntsijndaꞌñihaꞌ cui tuaⁿꞌ nꞌaⁿ na nndyentjom nom tsjom ndoꞌ na mañiuhe ndyitsꞌiaⁿꞌcheⁿ cuentaꞌ tsꞌiaⁿ ba, quiajoꞌ nnde̱ nnꞌahe tsꞌiaⁿ, na nnde̱ nnuehe ndo nnꞌahe, tsꞌiaⁿ na nnꞌahe joꞌ na nngobinom ñꞌoⁿ naquiꞌ xjoñꞌoⁿ ndoꞌ na tyiꞌnꞌue nnjomnꞌua, quiajoꞌ nntsꞌahaꞌ na jndyetyi nꞌaⁿ nnde̱ nnguiꞌnꞌueꞌñi tsꞌiaⁿ ba naquiꞌ na cui cui taⁿꞌtyua, Tyuasndaꞌ, na nngꞌo naꞌcuanuhe ñꞌoⁿ na nntyijndihaꞌ na nnguinchaꞌ na mꞌaⁿ nꞌaⁿ Tyuasndaꞌ, na nndye nꞌaⁿ ñjaꞌnaꞌ na conaꞌna intsaⁿꞌ, chuyu bandoꞌ nꞌaⁿ ndoꞌ naꞌto coñitjomñi, na ñincui xjeⁿ cajndañi nꞌaⁿ inom ndoꞌ nꞌaⁿ incu, na ñꞌoⁿ na nnguinom nnuihaꞌ cui ñꞌoⁿ na cande̱ꞌ, mantyi nngua nañja na nnguinom ñꞌoⁿ cuentaꞌ cui cui tsꞌiaⁿ na conui, chaꞌxjeⁿ na mantyi nnguiñi chaꞌtso na jndye nom ñꞌoⁿ na yom, ndoꞌ na jndye nom ñomtyiu na yom na nntyijndihaꞌ na chaꞌtso nꞌaⁿ nnde̱ nnguandoꞌe ñincui xjeⁿ.

Tuaⁿ nꞌaⁿ na nndyentjom nom tsjom nnaꞌxuaⁿe cui tuaⁿꞌ nꞌaⁿ naquiꞌ tsjom na nnaꞌjndaꞌñi quiajoꞌ nnde̱ nnꞌa cheⁿnque nꞌaⁿ ꞌaⁿ tsꞌiaⁿ, ndoꞌ quio cui ñꞌoⁿ na jndaꞌñi naꞌto nngueꞌ na nnui tsꞌiaⁿ. Tuaⁿ nꞌaⁿ na nnqueⁿ cuenta tsꞌiaⁿ ba nnuiñi ñjeⁿñi ndoꞌ nnjomꞌnꞌuañi, nꞌaⁿ ꞌaⁿ nnde̱ nnꞌahe tsꞌiaⁿ ba xaⁿna jndye nꞌaⁿ nnue na ya, nncaⁿaꞌ na nnguinom xcueñi nꞌaⁿ na conuiñi Ina Conaꞌntjom na nñitjomñi na nnue na ya, o quiaxjeⁿ na nngabiñjeꞌya na conui tsꞌiaⁿ, Tsꞌiaⁿ na macaⁿaꞌ nnui chaꞌtso xjeⁿ. Tuaⁿꞌ nꞌaⁿ na nnaꞌjndaꞌñi ñjaꞌnaꞌ tsꞌiaⁿ ba nntyiñuhe tsꞌiaⁿ na nnꞌahe chaꞌxjeⁿ ꞌna na naꞌnahe, ndoꞌ mantyi chuñom chuñom nngobijndyoñi ina jnde̱ sꞌatyi xue na conꞌahe tsꞌiaⁿ, ndoꞌ mande̱ xaⁿna nꞌaⁿ na conuiñi nꞌaⁿ Tyque na Conaꞌntjom nnuehe na ya nnꞌatyihe tsꞌiaⁿ, quiajoꞌ ya nnaꞌtaꞌxcohe na nnꞌahe tsꞌiaⁿ.

Tsꞌaⁿ na nnuityqueñi quionom tuaⁿꞌ na nndyintjom nngoñom ñꞌiaⁿꞌ, quio ñꞌoⁿ na nntso Tsꞌaⁿ na mꞌaⁿ ñꞌiaⁿ Tyuasndaꞌ, ndoꞌ nngua cui lesiom naꞌto macaⁿaꞌ na nñitjom tyinom xcueñi nꞌaⁿ na conuiñi Ina Conaꞌntjom nji na nnuehe na ya nnjoꞌñi na nnuityqueñi, xjeⁿ na nngabiñjeꞌya na conui tsꞌiaⁿ, quionom Tsꞌiaⁿ na Chaꞌtso xjeⁿ conui; tsꞌaⁿ ꞌaⁿ nmañi ꞌoⁿ chu quio tsꞌiaⁿ na nntsꞌa, nnguandaꞌ nañja na ya nntsꞌandaꞌ tsꞌiaⁿ xaⁿjoꞌ ñincui jom, ndoꞌ ya nnguijndyoñi na machꞌe tsꞌiaⁿ xaⁿjoꞌ nncaⁿaꞌ na nnguinom xcueñi nꞌaⁿ na conuiñi nꞌaⁿ Tyque Conꞌa coñicajnda nji na nnuehe na ya nnguijndyoñi.

Tsꞌaⁿ na nnuityqueñi naquiꞌ tuaⁿꞌ ba tyiꞌcui chu nnquia cuenta nomnde nꞌaⁿ na mꞌaⁿ ñꞌia, tsꞌaⁿ na mꞌaⁿ ñꞌiaⁿ cuentaꞌ chaꞌba Tyuasndaꞌ ndoꞌ nom tuaⁿꞌ nꞌaⁿ na mꞌaⁿ tjomꞌñi na conuiñi nꞌaⁿ Tyque na Conaꞌntjom ndoꞌ Nꞌaⁿ Conꞌa nji chaꞌtso tsꞌiaⁿ na conui. Ndoꞌ mantyi macaⁿaꞌ nncja Junta Tꞌuaⁿ na conui quio nꞌaⁿ na mꞌaⁿ ñꞌiaⁿ chaꞌxjeⁿ na matso nji ꞌnaꞌ batsꞌiaⁿ.

VI. Nji ꞌnaꞌ batsꞌiaⁿ nnqueⁿaꞌ xjeⁿ chaꞌtso nji na nnguiñomꞌaꞌ nꞌaⁿ coñinꞌueꞌñi na macuinom ñꞌoⁿ naquiꞌ ncjo nquio, na conaꞌni nꞌaⁿ, chaꞌxjeⁿ na mantyi ꞌna na nncaⁿaꞌ na nnguiñomꞌaꞌ tsꞌiaⁿ mi.