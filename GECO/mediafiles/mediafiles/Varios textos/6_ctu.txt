JUNP’EJ JOL IK’ABA’
Juñkejp
Lajkäñtyäñtyel Tyi Jujuñtyikil
Wäkp’ej lajm. Mi añ lakpi’äl majki yom isub iña’tyibal, mi mejlel imel ma’añik mi imejlel tyi k’ejlel bajche’ jump’ej wokol; pe mi jiñi majki woli isub iña’tyibal mi ilowbeñ ipusik’al, mi ityech letyo tyi ityojlel yambä ipi’äl, o mi ip’ol yambä wokol; iliyi muliläch, jiñi cha’añ tyulmalty’añ mi iyäl bajche’ mi ityoj-esäñtyel ili melbal. Añ derecho tyi tyojlel lakpi’alob cha’añ yumäl mi ilaj tsiktyesañ tyi isujm pejtyel chuki woli imelob, iña’tyañob tyi tyojlel laklumal.

Lapi’älob mi imejlel ityajob ikäñ, iyu’biñ ty’añ tyi isujm, tyi weñ cha’añ pejtyel ixä woli e’tyel wolibä imel yumäl, tsijib ña’tyibal wolibä tyi chajpäñtyel tyilel; yik’oty ja’el lakpi’älob mi mejlel isubob, itsiktyesañ iña’tyibal ya’ tyi e’tyijib baki mi imejlel tyi pujkel lakty’añ.

Yumäl mi iyäk’ tyi k’äjñel tyi tyojlel lapi’älob pejtyelel e’tyijib baki mi lakñusañ yik’oty lajku’biñ ty’añtyak, che’ bajche’ jiñi ñumibty’añ yik’oty ja’el k’elojib, yik’oty ja’el jiñi internet, jiñi cha’añ yumäl mi ikajel ik’el cha’añ lakpi’älob mi mejlel ik’äñob ili e’tyeijibtyak tyi junlajal.

Pejtyel ili wolibä tyi tsiktyesäñtyel ila tyi tyulmalty’añ, yom tsajiñtyik iliyi:

A) Cha’añ mi ik’äjñel ili derecho tyi ikäñol ty’añtyak jiñi federacion, estados yik’oty ya’ tyi distrito federal, che’äch bajche’ ak’bilob tyi yumäñtyel, yom juñlalal mi ik’äñel ili tyik’ojel bajche’ iliyi:

I. Pejtyel jiñi juñil e’tyel ambä tyi ityojlel majkijachbä yumäl, yantyakbä x-e’tyelob tyi tyojlel ñojyumäl, legislativo yik’oty judicial, tyi jumojty x-e’tyelob, partido politico, yik’oty ja’el bajche jochwiñikob, junmojty muk’bä ityajob yik’oty muk’bä k’äñob tyak’iñ tyilembä tyi ñojyumäl, tyi estado yik’oty ya’ tyi municipiu ikomol cha’añ lakpi’alob, jiñi cha’añ mi mejlel tyi lojtyel, käñtyäñtyel cha’añ ma’añik majki mi sajtyel, che’ bajche’ tsiktyesäbil ila tyi tyulmalty’añ. Cha’añ tyi ich’ämbeñtyel isujm ili tyik’ojel yom laj tsiktyiyik tyi tyojlel lakpi’älob isujmlel iliyi. Pejtyel x-e’tyelob yom its’ijbañob kälel chukityak e’tyel mi imelob, bakityakbä yik’oty ik’äjñibal, tyulmalty’añ mi itsiktyesañ bakityakbä juñil e’tyel machbä muk’ik itsiktyiyel.

II. Jiñi ty’añ ambä tyi ityojlel ibajñel lakpi’äl, yik’oty albilbä tyi ityojlel muk’ ikäntyäntyel bajche’ mi yäl ili tyulmalty’añ yik’oty machbä muk’ik imejlel ikäntyañ.

III. Pejtyel lakpi’äl muk’ imejlel ikäñ ba’ikjachbä ty’añ ambä tyi ityojlel iyum tyejklum o ibajñelbä akse me ma’añ mi isub chuki ye’tyel icha’añ.

IV. Mi imejlel tyajoñib cha’añ bajche’ mi ityajtyäl tyi k’elol ty’añ yik’oty bajche’ mi ik’axel tyi chajpäntyel, tyi ityojlel weñ sojlemobä tyi ikämbal, che’ woli itsiktyesañ ili tyulmalty’añ.

V. X-e’tyelob xik’bilobä tyi ipäsol juñil ye’tyel tsijibtyesäbilbä, mi yäk’ob tyi käjñel ya’ baki mi iñumel, tyi k’ejlel melbaya; yom cha’añ ts’äkäl ijuñil e’tyel baki mi ipäs bajche’ tsa’ k’äjñi tyak’iñ, yik’oty bajche’ yälal tsa’ ujtyi e’tyel cha’añ tsikil tyi k’elol iwuty yik’oty iweñlel e’tyel.

VI. Ili tyulmalty’añ mi yäl bajche’ mi imel jiñi lakpi’äl xik’bilobä cha’añ mi isub ity’añ cha’añ jiñi tyak’iñ k’ämbilbä tyi ityojlel iyum tyejklum ambä tyi ityojlel wembä imelbal lakpi’äl.

VII. Jiñi machbä k’elbilik bajche’ mi ityajtyäl ty’añ cha’ambä tyejklum mi imejlel ak’entyel ityoj imul bajche’äch mi yäl ila tyi tyulmalty’añ.

VIII. Jiñi yumäl añ tyi iwenta junmojty x-e’tyelob ibajñelbä mi melob ye’tyel weñ añobä ikämbal, iña’tyibal, tyi tyojelbä mi imelob muk’bä ik’elob tyi weñ bajche’ mi ik’äjñle tyak’iñ mi iña’tyañob, añob tyi iwenta cha’añ mi ik’ejlel bajche’ yom aj’ik tyi käñol imelbal yumäl yik’oty tyi ikäñtyäñtyel ijuñilob wiñikob.

Ili junmojty x-e’tyelob tsiktyesäbilbä ila tyi tyulmalty’añ, mi ik’äñob ili tyulmalty’añ cha’añ tyi imelob tyi sujbel bajche’ mi ik’äjñel jiñi suboñel chuki woli tyi mejlel ya’ tyi yumäl, ijuñilel lakpi’älob, che’ bajche’ mi yäl ja’el x-e’tyelob tyi Congreso cha’añ Union ko iliyi mi yäl bajche’ añ ityomel, isujmlel, yik’oty tyi ik’äjñel.

Tyi imelol ilityaki yä’äch tsikil ya’ tyi isujmlel, tyi tyoj-esäñtyel, tyi bajñel, tyi uts’aty, tyi weñ, pejtyel tyi yälol.

Lli junmojty x-e’tyelob añobä tyi iwenta cha’añ mi ikäñob pejtyel chuki woli tyi mejlel tyi tyojlel yumäl, cha’añ mi itsiktyesañ, cha’an mi ikäñtyañ ijuñil lakpi’älob tyi tyojlel añobä ye’tyel pejtyel añobä tyi tyojlel ñojyumäl xmeltyulmaltyañ, yik’oty xkächojelob, tyi yañtyakbä x-‘etyelob, partido politicojob, x-ak’ tyak’iñob, che ja’el majkijachbä lakpi’älob, junmojty, junmujch’ x-etyelob muk’bä ik’añob tyak’iñ,o muk’bä icha’leñob e’tyel tyi yumäl, ixku ixä icha’añob xmeloñel tyi Suprema Corte chapañ Justicia ila tyi Nacion , icha’añob a iliyi añob tyi iwenta cha’añ junmojty tyi uxtyikil wesob. Mi ikäñob ja’el baki woli ityilel tyak’iñ wolibä ik’äñob wiñikob ya’ tyi ityojlel meloñel ya’ tyi junp’ej estado yik’oty tyi distrito federal muk’bä ik’elob ja’el ikolobal, bajñel tyi ik’äñol, ijilibal, o che’ mach yomobik yäk’ob k’ajtyiya che’ bajche mi yäl ili tyulmalty’añ.

Jiñi x-’etyelob añob tyi iwenta ñukob ik’äjñibal ye’tyel ya’ tyi jujunp’ej estado yik’oty tyi Distrito Federal, mi mejlel ik’elob bajche’ woli tyi k’äjñel tyak’iñ wolibä ichajpañob mi che’ yom ujtyel bajche’ iliyi.

Tyulmalty’añ mi yäl bakityakbä isujmiyib e’tyel mi itsiktyiyel, yik’oty bakibä mi imujkel tyi alol.

Iyujtyibal ye’tyelob ili x-e’tyelob mi mejlel ikomol alob, tyi isujmlel yik’oty mach muk’ik imejlel tyi tyejchel letyo cha’añ iliyi. Jiñi consejero Juridico cha’añ yumäl mi mejlle tyi ajk’el cha’añ mi mi icha’ chajpäñtyel tyi ityojlel juñi Suprema Corte cha’añ justice ila tyi Nacion che’ bajche’ mi yäl ii tyulmalty’añ. Kjach che’ añ wokol muk’bä mejlel ityech yambä kolen wokol ila tyi laklumal che bajche’ albil ila tyi tyulmalty’añ.

Ili junmojty x-e’tyelob añob wäktyikil iwiñikob. Che’ mi iwa’chokoñtyelob, jiñi Camara cha’añ senadorob, pe ñaxañ mi ilaj käjñelob tyi tyojlel tyejklum tyi imojty imojty tyi tyojlel xmel tyulmalty’añob, tyi ipejtyel añobä ye’tyel mi yälob majki mi ityaj e’tyel machbä añik majki añ tyi iwenta. Jiñi ñojyumäl mi mejlel yäl ja’el cha’añ jili yajkäbilbä ma’añik mi ityaj e’tyel añ lujump’ej kíñ mi yäl ili ñojyumäl. Mi tsa’ix ts’äktyäyi ili kíñ ima’añik chuki tsa’ yälä nojyumäl muk’ix mejle ityaj e’tyel wa’chokolbilbä icha’añ ili Senadorob.

Mi jiñi ñojyumäl ila tyi laktyejklum mi yäl cha’añ ma’añik mi ityaj e’tyel, jiñi Camara cha’añ Senadorob mi icha’ yajkañob majki mi ityaj e’tyel, che’ bajche’ tsa’ ujtyi tyi tsiktyiyel, che’ ja’el yom cha’añ tyi ipejtyelob x-e’tyelob mi yäk’ob ity’añ cha’añ majki mi iwa’chokoñob. Mi tyi ili cha’yaj yajkaya mi icha’ mäktyäñtyel, jiñi Camara cha’añ senadorob tyi komol mi icha’ ña’tyañob bajche’ mi yujtyel.

X-e’tyelob mi iajlijelob tyi ye’tyel jiñäch che’ tyi wäkp’ej jab, iyom cha’añ mi its’äktyesañob che’ bajche mi yäl ila tyi yty’añ: I, II, IV, V, yik’oty tyi VI ial tyi tyik’ojel anbä tyi 95, mach yomik cha’añ añik yambä ye’tyel, kojach machbä tyojbilik e’tyel mi mejle imel. Mi imejlelob tyi k’extyäl tyi ye’tyel che’ bajche’ tsiktyesäbil ila tyi chänp’ej ik’aba tyijk’ojel yik’oty mi yochel tyi meloñel.

Yom cha’añ mi iwa’chokoñtyel tyi tyojel ili e’tyel x-ixikob ja’el, mach wiñikikjach mi ityaj e’tyel.

Jiñi anbä tyi iwenta ili e’tyel yom cha’añ mi iwa’chokoñtyel tyi ityojlel ipi’älob tyi e’tyel, mi iyajkäñtyerl majki mi ityaj, añ uxp’ej jab mi ityaj tyi iwenta ili ñoj-e’tyel, mi tsa’ix ujtyi mi imejlel icha’ wa’chokoñtyel, yom cha’añ mi itsiktyesañ e’tyel muk’bä imel tyi ityojlel tyi ja’jabil tyi tyojlel camara cha’añ senadorob, che’ bajche’ tsiktyesäbi ila tyi tyulmalty’añ.

Tyi imojty imojty mi ityajob e’tyel, añ jael junmojty Consejo Consultivo, añobä lujuntyikil iwiñikob, ili mi iyajkañaob jiñi Camara cha’añ senadorob. Tyumalty’añ mi yäl bajche’ mi yujtyel iliyi. Tyi ja’ja’bil mi ik’extyäyel ili cha’tyikil x-e’tyel wajalixbä wa’chokoñtyi. Pe mi mach che’iki mi mejle icha’ mel e’tyel.

Tyumalty’añ mi yäl bajche’ yom koltyäñtyikob x-e’tyel cha’añ weñ mi imelob ye’tyel.

X-e’tyelob tyi yumäl xik’bebilob cha’añ weñ mi imelob ye’tyel, cha’añ uts’aty mi ilokel ili e’tyel añobä tyi ityojlel.

X-e’tyelob komol mi ikelob e’tyel añobä tyi iwenta jujunp’ej tyejklum wolibä tyi chajpäñtyel ye’tyel, pejtyel mi ik’elob jun lotybilbä, yik’oty jiñi añobä tyi iwenta tyi ikäñtyäñtyel ili juñ, ya’ tyi jujunp’ej estado yik’oty tyi Distrito Federal cha’añ tsikil isujmiyib ili e’tyel wolibä tyi mejlel tyi tyojlel laktyejklum Mexico.

B. Cha’anbä k’axibty’añ yik’oty ñumib melbal

I. Yumäl añ tyi iwenta cha’añ mi itsiktyesañ tyi ityojlel lakpi’älob chuki woli tyi ujtyel ilayi tyi laklumal, käñtyesa, mukbä itsiktyesañ tyi wäwäkp’ej jab.

II. Pejyel telecomunicacion mi mejlel lajk’äñ tyi lakpejtyelel, jiñi cha’añ jiñi yumäl mi yäk’ tyi k’äjñel pejtyelel ñumib ty’añ, tyi ik’añol tyi weñ, tyi isujmlel, machbä tyojbilik,

III. Jiñi ñumibty’añ mi mejlel tyi k’äjñel tyi komol, jiñi cha’añ jiñi yumäl mi yäk tyi k’ajñel tyi weñ, cha’añ ya’I mi itsiktyesäñtyel lakmelbal, lajkomol melbal, tyi isujm, yik’oty ja’el cha’añ mi itsiktyiyel pejtyel ñuktyakbä lakmelbal tyi komol, ko che’ tsiktyesäbil ila tyi tyulmalty’añ tyi tyik’ojel 3 ila tyi tyulmalty’añ.

IV. Tyik’bil cha’añ mach muk’ik mejlel tyi ñumel tyi rariu ba’ikjachbä ty’añ, choñoñel, tyi isubol iñuklel juntyikil lakpi’äl, lajalbä bajche isujmlel ty’añ. Yom weñ k’elbil chuki mi isujbel, yikoty majki mi iñusañ, ko yom weñ k’elbil cha’añ weñ mi ik’äjñel ili e’tyijib tyi rariu.

V. Tyulmalty’añ mi yäl cha’añ yumäl mi mejlel iwa’chokon junmojty x-‘etyelob ibajñelob muk’ob tyi e’tyel cha’añ mi ik’el, mi ichajpañ; añbä tyi iwenta mi ik’el bajche’ mi ik’äjñel rariu machbä cha’añik mi ityak’iñtyesañ ibä, cha’añ mi imejlel ik’äñ tyi yoñlel lakpi’älob ya’ tyi jujunp’ej estado, baki mi itsiktyesäñtyel lakñuklel, lakñ’atyibal, lakmelbal yik’oty lajxuk’tyälel tyi laklumal, tyi juñlajal, wiñikob x-ixikob; mi itsiktyesäñtyel ty’añ tyi isujm, tyi ixuk’tyälel, tyi yoräjlel, pejtyel chuki mi yujtyel ila tyi Mexico; yik’oty ja’el mi iñumel melbaltyak muk’bä imelob lakpi’älob machbä chukulobik tyi yumäl, yik’oty tyi ichajp ichajp melbal muk’bä isub iñuklel lakmelbal.

Jiñi junmojty x-etyelob mi iwa’chokoñob añobä ye’tyel cha’añ tyi isujm mi mejlel tyi weñ jiñi e’tyel akebilobä imel, tyi isujm tyi itsiktyiyel. Añob yom bolontyikil x-e’tyelob muk’bä iyajkäñtyelob tyi tyojlel Camara cha’añ Senadorob, machkiyi jiñi añobä ye’tyel ja’el tyi Comision Permanente. Ili junmojty x-‘etyelob tyi ikejp ikejp mi melob ye’tyel, yom mi yäl cha’añ tyi jab tyi jab mi ik’extyäl x-e’tyel, mi ityejchel tyi tyojlel jiñi majki añixbä ja´bil ikajel tyi e’tyel; pe mi jiñi anobä ye’tyel tyi Senaduria mi yäl cha’añ ma’añik mi ik’extyäl ma’añik mi imejlel.

Ñoj ambä ye’tyel cha’añ ili junmojty x-e’tyelob mi iwa’chokoñ jiñi ñojyumäl, yik’oty mi yäk’ob ity’añ jael jiñi añobä ye’tyel tyi camara cha’añ senadorob, mi añobki tyi k’aj-o jiñobix jiñi commission permanente mi melob yajkaya; añ jop’ej jab mi melob ye’tyel mi mejlel tyi cha’ wa’chokoñtyelob tyi ye’tyel mi tsa’ix ñaxañ joloñi imelob, kojach jiñi senadorob mi mejlel ichilbeñob ye’tyel.

Jiñi nukbä ye’tyel ila tyi junmujch’ e’tyel tyi ja’jabil mi isub pejtyel e’tyel tsa’bä imelob tyi ityojlel ñojyumäl yik’oty tyi tyojlel senarodob, mi ik’otyel isub tyi tyojlel añobä ye’tyel ya’ tyi Congreso cha’añ Union.

VI. Tyulmalty’añ mi yäl bakityakbä derecho mi ik’äjñel jiñi majki mi ik’äñ ñumibty’añtyak, majki mi iñäch’tyañ yik’oty tyi ikäñtyäñtyel e’tyijibtyak.
