Cuentu Ñaha Jíín Quinī
Ni īyo iin ñaha, de īyo iin quīvī ni ndastáá-ña vehe-ña, de nī nanihīn-ña iin xūhún lúlí.
—Naá cúu jā cueen-nī jíín xūhún yāhá, cáchī-ña, cáhān maá cáhān iin-ña.
—Jáni inī-ni jā quícueen-nī iin quinī luli, ncachī-ña, cáhān maá-ña.
Ñúcuán de nī sínu-ña tiñu-ña, de nī jēhēn-ña nūū yáhvi, de nī jeen-ña iin quinī cuījín, ja iyó ndeé-tī.
De nī juhnī-ña yoho iin sīhin-tī, de cuānohōn-ña jíín-tī jōndē vehe-ña.
De ichi ñúcuán ni jēhēn ñatin-ña nūū iyó iin corral.
De ncachī-ña nūū quiñī ñúcuán:
—Quinī, sāhá-nú jā mánī inī, ndava -nú corral yāhá, ncachī-ña.
Sochi ñaá ncúnī-tī ndava-tī.
Ñúcuán de ni ncāhān maá ni ncāhān iin-ña: 
—Utalē, ntuú cúnī quiñī yahá ndava-tī nūū corral, 
de mānēntá-nī vehe-nī jañíni mitan sāhá-tī, ncachī -ña.
Ñúcuán de nī ndacoo-ña quinī ñúcuán, de nī jīcutáhán-ña jíín iin tinā.
De nī ncachī-ña jíi-ña tinā:
 —Tinā, cayīhí-nú quinī-ni, chi ntuú cúnī-tī ndava-tī nūū corral ñúcuán, de mā nēntá-nī vehe-nī jañini mitan sāhá-tī, ncachaī-ña jii-ña tinā.
Sochi ñaá ncúnī tinā ñúcuán cayīhí-tī.
Ñúcuán de nī jica-ña jacū-cā, de nī jinī-ña nūū iin ñutun xii, de nī ncachī-ña jíín ñutun ñúcuán:
—Ntuxíi, cuun maá-nú xīnī tinā yāhá, chi ntuú cúnī-tī cayīhí-tī quinī-ni, 
de ntuú cúnī quinī-ni ndava-tī nūū corral,
de mā nēntá-nī vehe-nī jañíni mitán sāhá -tī, ncachī-ña.
Sochi ñaá ncúnī ñutun xíi ñúcuán.
De nī jinī-ña nūū cáyū ñuhūn, de nī ncachī-ña jíi-ña ñuhūn:
—Nuhūn, teñuhūn nūū ñutun xíi yáhá, chi ntuú cunī-tū cuun-tū maá-tū xīnī tinā,
de ntuú cúnī tinā cayīhí-tī qunī, 
de ntuú cúnī quinī ndava-tī nūū corral, 
de mā nēnta-nī vehe-nī janíni mitan, ncachī-ña.
Sochi ñaá ncúnī ñuhūn.
Ñúcuán de nī jinī-ña nūū iin tījēhēn ndute, de nī ncachī-ña jíi -ña ndute:
—Ndute, stáhvā-nū ñuhūn yāhá , chi ntuú cúnī teñuhūn ñutun xíi,
de ntuú cúnī ñutun xíi cuun maá xīnī tínā, de ntuú cúnī tinā cayīhí-tī quinī, 
de ntuú cúnī quinī ndava-tī nūū corral, de mā nēntã-nī jañíni mitan, ncachī-ña.
Sochi ñaá ncúnī ndute.
Ñúcuán de nī jinī-ña nūū iin stīquī, de nī ncachī-ña jíi-ña-tī:
—Stīquī, coho-nú ndute ñúcuán, chi ntuú cúnī stáhvā ñuhūn,
de ntuú cúnī ñuhūn teñuhūn ñutun xíi, 
de ntuú cúnī ñutun xíi cuun maá xīnī tínā, 
de ntuú cúnī tinā cayīhí-tī quinī, 
de ntuú cúnī quinī ndava-tī nūū corral, 
de mā nēntá-nī vehe-nī jañíni mitan, ncachī-ña.
Sochi ñaá ncúnī maá stīquī.
Ñúcuán de ndaquetáhán-ña jíín iin tēe, de nī ncachī-ña jíín-dē:
—Tátā, tiin-ní stīquī yáhá,
chi ntuú cúnī-tī coho-tī ndute yáhá,
de ntuú ndute stáhvā ñuhūn, 
de ntuú cúnī ñuhūn teñuhūn ñutun xii, 
de ntuú cúnī ñutūn xíi cuun maá xīnī tinā,
de ntuú cúnī tinā cayīhí-tī quinī, 
de ntuú cunī quinī ndava-tī nūū corral,
de mã nēntá-sá vehe-sá jañíni mitán, ncachī-ña.
Sochi ñaá ncúnī tēe ñúcuán.
Ñúcuán de nī jinī-ña nūū iin yoho, de nī ncachī-ña jíi-ña yoho:
—Yoho, scuéhne-nú tēe ñúcuán, chi ntuú cúnī-dē tiin-dē stīquī, 
de ntuú cúnī stīquī coho-tī ndute, 
de ntuú cunī ndute stáhvã ñuhūn, 
de ntuú cúnī ñuhūn teñuhūn ñutun xíi, 
de ntuú cúnī ñutun xíi cuun maá xīnī tínā, 
de ntuú cúnī tinā cayīhi-tī quinī, 
de ntuú cúnī quinī ndava-tī nūū corral, 
de mā nēnté-nī vehe-nī jañíni mitan, ncachī-ña.
Sochi ñaá ncúnī maá yoho.
Ñúcuán de ni jinī-ña nūū iin tīñí, de nī ncachī-ña jíi-ña-tī:
—Tīñí, scuáchi-nú yoho yáhá,
chi ntuú cúnī yoho scuéhne tēe ñúcuán, 
de ntuú cúnī tēe ñúcuán tiin-dē stīquī, 
de ntuú cúnī stīquī coho-tī ndute, 
de ntuú cúnī ndute stáhvā ñuhūn, 
de ntuú cúnī ñuhūn teñuhūn ñutun xíi,
de ntuú cúnī ñutun xíi cuun maá xīnī tínā, 
de ntuú cúnī tinā cayīhí-tī quinī, 
de ntuú cúnī quinī ndava-tī nūū corral, 
de mā nēntá-nī vehe-nī jañíni mitan, ncachī-ña.
Sochi ñaá ncúnī tīñi.
Ñúcuán de nī jinī-ña nūū iin chílu, de nī ncachī-ña jíi-ña-tī:
—Chilu, tiin-nú tīñí yáhá, 
chi ntuú cúnī-tī scuáchi-tī yoho, 
de ntuú cúnī yoho scuéhne tēe, 
de ntuú cúnī tēe tiin-dē stīquī, 
de ntuú cúnī stīquī coho-tī ndute, 
de ntuú cúnī ndute stáhvā ñuhūn, 
de ntuú cúnī ñuhūn teñuhūn ñutun xíi, 
de ntuú cúnī ñutun xíi cuun maá xīnī tinā, 
de ntuú cúnī tinā cayīhí-tī quinī,
 de ntuú cúnī quinī ndava-tī nūū corral, 
de mā nēntá-nī vehe-nī jañíni mitan, ncachī-ña.
Ñúcuán de nī ncachī chílu
—Cuu túsa, de tú quiquēhen-ní iin cōhō xīcui nūū vaca coho-sá, 
de tiin-sá tīñí, ncachī chílu.
Ñúcuán de ni jēhēn-ña nūū íñí vaca, de nī ncachī-ña: 
—Vaca, vāji -nī taji-nú iin cōhō xīcui nūū-ni, ncachī-ña.
De nī ncachī vaca: —Cuu túsa, tú quiquēhen-ní iin nuhnī ndáyóho cajī-sa, de taji-sá xīcui nūū-ní, ncachī-tī.
De nī jēhēn-ña jōndē nūū íyó ndáyóho, de nī nīhīn-ña, de nī jesiáha-ña nūũ vaca.
De nūū ni ndihi nchajī vaca ndáyóho, de nī jēhe-tī iin cōhō xīcui nūū-ña, de nī jani-ña nūū chílu.
De ñamā jihi-tī xīcui, de nī ndacuahā-tī ixi yúhú-tī, de nī ndihi nī ndacuahā-tī ixi yúhú-tī.
De nī nquijéhé-tī tíin-tī tīñí, de nī nquijéhé tīñi scuáchi-tī yoho,
de nī nquijéhé yoho scuéhne tēe, 
de nī nquijéhé tēe tíin-dē stīquī, 
de nī nquijéhé stīquī jíhi-tī ndute,
de nī nquijéhé ndute stáhvā ñuhūn, 
de nī nquijéhé ñuhūn téñuhūn ñutun xíi, 
de nī nquijéhé ñutun xíi cúun maá xīnī tinā, 
de nī nquijéhé tinā yayīhí-tī quinī.
De nī ndāhyū cōhó quinī, de nī ndava-ni-tī nūu corral cuāhān-tī.
Saá ncuu jā ní nenta ñaha ñúcuán vehe-ña jañíni saá-ni.
Nī ndihi cuentu.
